---
layout: post
author: Koen
category: KiKa
tags: informatie
title: "Uitleg onderzoek naar neuroblastoom"
---
Neuroblastoom is de meest voorkomende buiten de schedel gelegen solide tumor. Neuroblastomen zijn tumoren die zich bij elke patiënt heel anders kunnen gedragen. 
<!--more-->
Bij laag-risico patiënten kan de tumor spontaan verdwijnen, maar bij hoog-risico patiënten verloopt de ziekte, ondanks de uitgebreide behandelingsmogelijkheden, meestal zeer snel en fataal. De overlevingskans voor deze hoog-risico patiënten is minder dan 30%.
 
#### Welke factoren hebben invloed?
Er zijn verschillende factoren die invloed hebben op de uitkomst van de ziekte. Het wel of niet aanwezig zijn van uitzaaiingen is daar één van. De helft van de patiënten heeft reeds uitzaaiingen op het moment dat de ziekte wordt vastgesteld en het is niet mogelijk om te voorspellen wie van hen het overleeft. 

Wij denken dat er binnen deze groep patiënten subgroepen bestaan die verschillende patronen van uitzaaiingen hebben. De tumoren in deze subgroepen hebben waarschijnlijk verschillende werkingsmechanismen, waardoor deze subgroepen eigenlijk ieder hun eigen behandeling nodig zouden hebben om de uitkomst van de ziekte te verbeteren.

Een tweede factor die invloed heeft op de uitkomst van de ziekte is de aanwezigheid van een bepaalde afwijking in het DNA, namelijk de aanwezigheid van extra kopieën van het MYCN gen. Vooral bij patiënten met uitzaaiingen is dit een belangrijke factor die de uitkomst van de ziekte helpt te voorspellen.
 
#### Onderzoek
Beeldvorming van neuroblastomen en hun uitzaaiingen is mogelijk door middel van scans met radioactief gelabeld metaiodobenzylguanidine (MIBG). MIBG is een radioactief molecuul dat wordt opgenomen door neuroblastoomcellen waardoor de cellen zichtbaar zijn op de scan. Zo kunnen alle tumorcellen, dus ook de uitgezaaide cellen, in beeld worden gebracht met de scan. De MIBG scans worden reeds gebruikt om neuroblastomen in te delen in neuroblastomen met of zonder uitzaaiingen om de reactie op behandeling te evalueren. Ze zijn echter nog nooit gebruikt om patronen van tumorgroei en uitzaaiingen te onderzoeken.

In een 1-jarig, door KiKa gesteund, project hebben we de tumorgroei en uitzaaiingspatronen van 50 neuroblastoompatiënten onderzocht. Hieruit bleek dat er twee patronen van uitzaaiingen bestaan die sterk samenhangen met de aanwezigheid van de DNA afwijking in het MYCN gen. Deze patronen en de onderliggende mechanismen zijn nog nooit eerder beschreven. 

Het doel van dit onderzoek is om meer inzicht te krijgen in patronen van uitzaaiingen en tumorgroei van neuroblastomen.
We willen de resultaten uit het 1-jarige project gaan uitbreiden en bevestigen door de tumoren van twee grotere groepen neuroblastoompatiënten in beeld te brengen met behulp van MIBG scans. Daarnaast gaan we op zoek naar de genen die een belangrijke rol spelen bij het ontstaan van deze verschillende uitzaaiingspatronen.

<i>Bovenstaande tekst is overgenomen van de webpagina van Naar De Top Voor KiKa</i>